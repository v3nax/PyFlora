Uzgoj u teglama
Na manjim površinama i za osobne potrebe sljez je moguće uzgojiti kao lončanicu. U takvim se situacijama najčešće uzgaja kao ukrasna biljka, pogotovo vrste koje imaju velike modre cvjetove. Važno je da ima dovoljno mjesta za razvoj korijena kako bi bogato cvjetao. Prilikom sadnje u lončanicu potrebno je koristiti kvalitetnu humusnu zemlju pomiješanu s pijeskom.

Kako bi se ograničio njegov rast, moguće ga je obrezivati ili smanjivati. Također, važno ga je smjestiti na osunčanu stranu s dovoljno svjetlosti, ali ne direktnih sunčevih zraka zbog kojih  će se brzo osušiti.

Tlo
Iako ju kao samoniklu biljku pronalazimo na raznim terenima i lako klija na mnogim tipovima tla, sljez preferira plodno tlo s dobrom strukturom i drenažom. Podnosi i ilovasta i glinasta tla pomiješana s pijeskom. Za uzgoj voli rastresita i dobro obrađena tla. Osnovnu obradu tla potrebno je izvršiti u jesen uklanjanjem prethodne kulture i dubokim oranjem. U proljeće je zemlju potrebno razrahliti i površinski ju pripremiti za sjetvu. Poželjno je dodati sloj humusa za poticanje klijanja.

Temperatura
Sljez je biljka umjerene klime i voli toplija doba za rast i razvoj te bogat cvat. Najviše mu odgovaraju kontinentalna područja, iako neke vrste obitavaju i uz obalu. U divljini ga se najčešće može naći na neobrađenim područjima, dok se u vrtovima smatra korovom. Za uzgoj mu je važno osigurati dovoljno topline za vrijeme razvoja lišća i zaštititi mlade biljke od mraza jutenom vrećom ili agrofolijom. Cvjeta tijekom ljeta do jeseni i voli toplije temperature za cvat.

Uzgoj sljeza
Sljez se najčešće uzgaja zbog svog ljekovitog cvijeća za upotrebu u kozmetičkoj i farmaceutskoj industriji. Iako ga je moguće uzgajati i na većim površinama, najčešće se radi o usputnom ili privatnom uzgoju.

Slaganje kultura
Sljez se zbog svog invazivnog širenja može smatrati i korovom na obradivim površinama, ali se kod uzgoja cijeni kao izdržljiva i prilagodljiva biljka. Nema posebnih kultura za plodored, a može se uzgajati i kao monokultura. Ipak, dobre pretkulture su usjevi za zelenu gnojidbu, žitarice i korjenasto povrće, kao što su krumpir i mrkva. Poželjno je izbjegavati biljke iz iste porodice, kao što je bamija. Dobro je svake 3 godine ostaviti zemlju da miruje kako bi nastavio imati dobar urod.

Zalijevanje
Sljez zahtjeva povećanu količinu vlage tijekom početne faze razvoja, pa je u optimalno da se sadi tijekom travnja zbog povećane vlažnosti u tom razdoblju godine. Sušni mjeseci mogu uzrokovati smanjeni prihod, pa se po velikim vrućinama navodnjavanjem produljuje vijek cvjetanja i broj cvjetova. Navodnjavanje može biti i kap po kap ili direktnim prskanjem biljaka nakon zalaska sunca ili rano ujutro. Važno je osigurati dobru drenažu jer prevelika količina vode uzrokuje razvoj bolesti i propadanje biljke.

Gnojidba
Sljez se prihranjuje ovisno o razlogu uzgoja. Prije sadnje je dobro zemlju obogatiti glisnjakom ili humusom. Kod prvog uzgoja preporučuje se dodavanje stajnjaka ili organskog gnojiva. Za vrijeme prvog ili drugog međurednog kultiviranja dodaje se gnojivo. Za potrebe uzgoja lišćem biljci je potrebno dodati gnojivo na bazi dušika, kao što su KAN gnojiva u količini od 200 kg/ha. Kod uzgoja za branje cvijeta je poželjno dodati gnojiva na bazi fosfora, kao što je NPK gnojivo u istoj mjeri.

Razmnožavanje
Sljez se razmnožava sjemenom. U prirodi to čine životinje izmetom, dok se za potrebe uzgoja sjeme skuplja. Plod je kalavac koji sadrži desetak sjemenki. Zreo plod je suh te se iz njega vade sjemenke i spremaju se na suho i toplo mjesto do sljedeće godine. Sjeme je klijavo tri godine, a nakon toga mu se postepeno smanjuje klijavost.

Iako vrlo rijetko, biljku se može razmnožiti i korijenom. Tada je potrebno izvaditi zdravi korijen te odrezati onaj dio na kojem ima izrasle pupoljke. Korijen se sadi na novo mjesto, a poželjno ga je prvo posaditi u crnu zemlju u lončić, pa posaditi na mjesto rasta. Postupak sadnje je isti kao s presadnicom.