Uzgoj limunske trave
Dobri susjedi limunskoj travi su bosiljak, korijander, timijan, metvica, limun, verbena, Echinacea i neven. Zahtijeva dosta svjetlosti, topline i vlage pa je treba redovito zalijevati.

Od mladih biljaka nema baš puno toga za iskoristiti, ali biljke koje su stare nekoliko godina i imaju zadebljale izboje mogu se koristiti za sušenje. Kako bi došlo do obnavljanja vegetacije, u jesen treba obrezati stabljike koje nisko rastu.

Bolesti i štetnici
S obzirom na to da se limunska trava koristi kao repelent za insekte, nema problema sa štetnicima.

Upotreba limunske trave
Limunska trava je dobar izvor folne kiseline, magnezija, bakra, cinka, kalija, fosfora, željeza i kalcija te vitamina A i C. Eterično ulje ove biljke u većim količinama sadrži citrale, dok su u manjim količinama zastupljeni neroli, limoneni i kariofileni. Eterično ulje sličnog sastava moguće je dobiti i od drugih vrsta iz roda Cymbopogon.

Ljekovita svojstva limunske trave
Listovi i stabljike limunske trave koriste se u alternativnoj medicini za širok raspon bolesti jer ova biljka ima protuupalna, antibakterijska, antiseptička, antifungalna i diuretička svojstva. Međutim, istraživanja kojima su dokazane ove tvrdnje većinom su provedena na laboratorijskim životinjama.

Potiče probavu i pomaže u liječenju probavnih zdravstvenih problema poput gastritisa, žgaravice, zatvora, proljeva, nadutosti, grčeva u trbuhu i povraćanja. Za poboljšanje zdravlja probavnog trakta preporučuje se konzumirati čaj od limunske trave.

Čaj od limunske trave priprema se tako da se jedna žlica svježih ili suhih listova ove biljke prelije šalicom vruće vode i ostavi 10 minuta. Nakon toga se procijedi i doda se zaslađivač po želji. Za čaj od limunske trave se tvrdi da ima umirujuće djelovanje, ublažava bolove u mišićima, glavobolju i simptome prehlade te da poboljšava probavu.

S obzirom na to da ima antibakterijska i antigljivična svojstva, limunska trava pomaže kod groznice, kašlja i drugih simptoma prehlade i gripe. Sadrži veliku količinu vitamina C pa jača imunološki sustav. Eterično ulje ove biljke može se koristiti za ublažavanje glavobolja te bolova u zglobovima i mišićima koji se javljaju kao posljedica prehlade ili gripe

Eterično ulje limunske trave može se također upotrebljavati za ublažavanje mučnine, smanjenje razine "lošeg" kolesterola u krvi, rješavanje probavnih tegoba, ublažavanje boli te smanjenje upalnih procesa u tijelu. S obzirom na to da ima pozitivno djelovanje na cirkulaciju, preporučuje se redovito masirati dijelove tijela mješavinom baznih ulja i eteričnog ulja limunske trave.

Ne preporučuje se nanositi nerazrijeđeno eterično ulje na kožu jer ono može izazvati iritaciju, a kad je u pitanju konzumacija limunske trave, nju bi trebale izbjegavati osobe s povišenim očnim tlakom te trudnice i dojilje.