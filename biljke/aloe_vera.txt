Uzgoj aloe vere u teglama
Najčešći oblik uzgoja na našem području. Nakon pripreme tla za sadnju te same sadnje biljke, potrebno ju je smjestiti na osunčano mjesto, najbolje na južnu ili istočnu stranu svijeta, no potrebno je izbjegavati direktno sunce jer bi listovi mogli požutjeti. Tijekom zime je potrebno biljku skloniti u malo hladniji i sjenoviti zatvoreni prostor jer prolazi kroz fazu mirovanja. Nakon zime, biljka se iznosi na otvoreno, ali treba izbjegavati direktnu sunčevu svjetlost zbog toga što bi došlo do stanja temperaturnog šoka i oštećenja listova, stoga je potrebna postupna prilagodba.
Temperatura
Optimalna dnevna temperatura za uzgoj je 20-24°C, a noćna 10-14°C. S obzirom na to da list sadrži 95% vode, temperatura kod uzgoja ne smije biti niža od 5°C jer bi došlo do smrzavanja biljke. Starije biljke vole mnogo svjetlosti, dok mlade preferiraju mjesta u polusjeni. Dokazano je da količina gela i veličina biljke ovisi o količini apsorbirane svjetlosti.

Vlaga
Kao i svi sukulenti, aloe vera ne podnosi prečesto zalijevanje, stoga je dovoljno biljku zaliti jednom tjedno, dok se u stanju mirovanja, tijekom zimskih mjeseci, zalijeva jednom mjesečno. Važno je da uzgojna posuda na dnu ima rupice kroz koje otječe višak vode. U slučaju pretjeranog zalijevanja dolazi do razrjeđivanja gela u listovima te biljka postaje mekana i naborana. Višak vode koji se sakupi u tanjuriću ispod posude potrebno je redovito prazniti kako ne bi došlo do truljenja korijena.

Tlo
Za uzgoj je neophodno dobro ocjedito tlo kako bi se spriječilo nakupljanje vode, te je kod sadnje potrebno tlo obogatiti organskim gnojivom, najbolje kompostom.
Zalijevanje
Tijekom ljetnih mjeseci zalijevanje je potrebno jednom tjedno, dok se za vrijeme zime biljka zalijeva jednom mjesečno. Između dva zalijevanja je potrebno da se zemlja osuši jer u suprotnom dolazi do truljenja korijena i propadanja biljke.

Gnojidba
Prilikom sadnje, 1/4 mješavine mora biti organsko gnojivo (kompost) za što bolji početni razvoj biljke. U proljeće je potrebna prihrana fosforom čime se potiče cvatnja tijekom ljeta. Prihranjuje se tijekom proljeća i ljeta, jednom u dva tjedna, a može se koristiti gnojivo za sukulente, no ako biljku uzgajamo zbog njezinih ljekovitih svojstava (za jelo, obloge i sl.) preporučuje se organsko gnojivo (npr. humus od hrastovog lišća). Može se koristiti i suho gnojivo koje neposrednim zalijevanjem dospijeva u zonu korijena.

Održavanje i njega
Uzgoj aloe vere nije jako zahtjevan ako se osiguraju optimalni uvjeti kojima se sprječava razvoj gljivičnih bolesti. Osim toga, potrebno je presađivanje koje se, kod uzgoja u vrtu, obavlja tijekom svibnja i lipnja, a kod uzgoja u teglama se presađuje na proljeće prije cvatnje.